---
author: admin
comments: false
date: 2014-10-24 08:46:39+00:00
layout: post
slug: la-mia-creazione-a-roma-un-robot-realizzato-con-arduino
title: La mia creazione a Roma. Un robot realizzato con Arduino.
wordpress_id: 2342
categories:
- News
---

Sono Valeria Cagnina, ho 13 anni e frequento il Coderdojo Milano ogni volta che posso: mi piace tantissimo la programmazione ma ancora di più il maker.

Giovedì 16 ottobre, in occasione della Settimana del Codice sono stata invitata a "**CodeIT in Rome”** nella sala della sede italiana del Parlamento Europeo a Roma. Vi rendete conto? L'Agenda Digitale Italiana, quella del governo all'interno della quale lavora [Stefano Quintarelli che ho già avuto modo di conoscere a Rimini alla Festa della Rete](//blog.lilianamonticone.com/festa-della-rete-quintarelli/) ed è una persona splendida!

Ho tenuto la mia parte di talk insieme a Agnese Addone, la Champion di Coderdojo Italia che ha spiegato un po' cos'è il Coderdojo e come funzionano questi "clubs". Il talk è stato abbastanza breve rispetto al tempo che mi avevano messo a disposizione ad esempio [a Todi in occasione del'Appydays](//blog.lilianamonticone.com/talk-di-valeria-idcamp14-todiappydays/) (dove il mio talk durava quasi mezz'ora), perché eravamo davvero in tanti, ma ho avuto il tempo di presentarmi, di presentare la realtà del Coderdojo Milano che è davvero unica, e di far vedere il mio robot o, come mi piace definirlo, "la mia creazione"!

Tutti guardavano con interesse il mio robottino, lo fotografavano, lo filmavano e mi facevano un sacco di domande su come lo avessi realizzato. La cosa che stupiva maggiormente erano i miei 13 anni. Pensate che [Dol's Magazine ha persino fatto un post su di me e sul mio intervento](//www.dols.it/2014/10/17/piccole-dols-crescono/)!

A Roma ho avuto anche la possibilità di incontrare **Riccardo Luna, **l'Italian Digital Champion**. **Anche lui mi ha fatto un sacco di complimenti e gli sono piaciute un po' tutte le cose che faccio: dal fatto di essere la più giovane travel blogger d'Italia alla mia passione per Arduino.

Gli interventi che parlavano di scuola e di digitale sono stati davvero tanti e uno più interessante dell'altro, purtroppo la realtà che presentavano, spesso riferendosi a Roma o Milano, è molto distante da quella di Alessandria, ma... per fortuna Milano è solo a un'ora da casa mia!

Mi ha colpito particolarmente l'intervento di una ragazza di GirlGeekLife, un magazine al femminile di ragazze a cui piace l'informatica. Noi in classe siamo solo 3 e ho scoperto che le percentuali femminili sono un po' le stesse in tutte le scuole e anche nel mondo del lavoro.

Mi ha interessato molto il suo intervento. Affermava che le femmine non sono meno intelligenti dei maschi ed invitava a lasciar stare tutte le cose che hanno a che fare con il rosa e coi brillantini, più o meno quello che ho sempre pensato io, che non ho mai voluto vestirmi di rosa!

Devo davvero ringraziare di cuore il Coderdojo che mi ha fatto scoprire un mondo unico, i mentor e tutti quelli che mi hanno supportato nella realizzazione del robot. Un grazie enorme va soprattutto **Roberto Previtera**, una persona disponibile e paziente che mi ha seguito - ma sempre senza aiutarmi! - fino a quando il robot non ha funzionato!

E' stata una splendida opportunità. Arrivederci a presto al prossimo Maker!

**Valeria Cagnina**
[Facebook
](https://www.facebook.com/valeria.cagnina)[Twitter](https://twitter.com/ValeriaCagnina)



//youtu.be/_V0cs4qCXTE
