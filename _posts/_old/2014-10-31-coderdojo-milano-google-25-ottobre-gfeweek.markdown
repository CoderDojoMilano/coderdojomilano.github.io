---
author: admin
comments: false
date: 2014-10-31 15:39:14+00:00
layout: post
slug: coderdojo-milano-google-25-ottobre-gfeweek
title: 'Coderdojo Milano @Google 25 Ottobre #GFEWeek'
wordpress_id: 2363
categories:
- News
---

di Max Mazzieri

8.30 del mattino, centro di Milano.
Se durante la settimana a quest'ora c'è già un traffico impossibile, al sabato in questa zona di uffici è come fosse l'alba. Le uniche figure che si aggirano tra strade deserte e negozi ancora chiusi siamo noi: i mentor diretti all'evento coderdojo@Google for Entrepreneurs Week Italia 2014.

Davanti alla sede Google ci accoglie un... camion dei traslochi!
Niente paura. Alfredo, il nostro "contatto" Google ci tranquillizza. Stanno effettivamente cambiando sede, ma per oggi il nostro evento è garantito, anzi... abbiamo gli uffici tutti per noi!
Saliamo schivando qualche armadio ambulante diretto già alla nuova sede e raggiungiamo la sala. E' ampia e accogliente e, soprattutto, è piena di frigoriferi con cibi e bevande! :P

Il programma della giornata prevede di giocare con le schede Makey Makey e Scratch e di creare con i circuiti morbidi, ossia batterie, motorini, didò e led colorati.

Abbiamo appena il tempo di organizzare i tavoli e distribuire il materiale che i bambini cominciano ad arrivare. Giampiero e Fabio, improvvisatisi steward si occupano dell'accoglienza distribuendo le magliette dell'evento offerte da Google.

Non ho il tempo di terminare il solito discorso di benvenuto che Jacopo, uno dei mini-mentor, prende in mano la situazione (e il microfono!) dando subito le indicazioni fondamentali sull'uso dei circuiti morbidi. E' il segnale di partenza.

Francesco e Roberto, i nostri "imbonitori" ai tavoli Makey Makey, fanno divertire i ragazzi facendo suonare la frutta

![01_makeymakey](http://coderdojomilano.it/wp-content/uploads/2014/10/01_makeymakey.jpg)

e facendoli sfidare ad un gioco in stile Halloween dove si eliminano i mostri avversari toccandoli su... un foglio di carta!

![02_makeymakey](http://coderdojomilano.it/wp-content/uploads/2014/10/02_makeymakey.jpg)

Si scoprono così i misteri della conduzione elettrica dove tutto diventa alternativa alla tastiera e al mouse: una mela, della stagnola, la grafite, i mentor (sì anche noi siamo conduttori!).

Abbiamo poche schede ma a rotazione riusciamo a farle provare a tutti.

Agli altri tavoli grande successo dei circuiti morbidi con numerose fanboat costruite con bicchieri come scafo, motorini e cartoncino colorato come eliche.

![03_fanboat](http://coderdojomilano.it/wp-content/uploads/2014/10/03_fanboat.jpg)![04_fanboat](http://coderdojomilano.it/wp-content/uploads/2014/10/04_fanboat.jpg)

Da segnalare anche la variante "spara-pongo" dove le eliche servono per lanciare palline di didò contro l'avversario. Qualcuno riesce anche ad improvvisare una ruota con i tappi delle batterie e costruisce un vero robot itinerante. E poi tante luminarie simil-natalizie, abatjour di halloween e qualche inevitabile cortocircuito. Ma meno del previsto grazie agli avvertimenti e al controllo degli instancabili mini-mentor.

![05_morbidi](http://coderdojomilano.it/wp-content/uploads/2014/10/05_morbidi.jpg)

Alla fine alcune composizioni sono un tale groviglio di componenti che quando è ora di smontare, ne osservo una preoccupato e mi domando... ma taglio prima il filo rosso o il filo blu? :D

Fantastici come sempre tutti i mentor. In particolare i nuovi arrivati che si sono lanciati subito nella mischia e, non solo sono sopravvissuti, ma hanno anche dato prova di grande disinvoltura sia con l'HW che con i bambini. I veterani invece, con la scusa di mostrare degli esempi, si sono divertiti come matti contendendo le componenti ai bambini.

![06_mentor](http://coderdojomilano.it/wp-content/uploads/2014/10/06_mentor.jpg)![07 mentor](http://coderdojomilano.it/wp-content/uploads/2014/10/07-mentor.jpg)

Eccezionale infine l'ospitalità di Google con merende a volontà ed erogazione continua di bevande e caffè per tutta la mattinata. Genitori, mentor e bambini, nessuno di noi ha fatto complimenti e abbiamo risparmiato a Google la fatica di traslocare nella nuova sede anche tutti quei beni alimentari! ;)



[Clicca qui per vedere tutte le foto del Dojo](https://www.flickr.com/photos/98942956@N02/sets/72157649009369161/)
