---
author: admin
comments: false
date: 2014-10-10 20:30:55+00:00
layout: post
slug: coderdojo-makerfairerome2014
title: CoderDojo @MakerFaireRome2014
wordpress_id: 2296
categories:
- Eventi passati
---

##### CoderDojo @MakerFaireRome2014 di Roberto Previtera




Andare alla MakerFaireRome2014 (#MFR14) vuol dire tante cose, prima di tutto partecipare a una grande festa, che sta da qualche parte tra un rave cyberpunk, un raduno nerd e una sagra popolare.

E' distante da una classica fiera di prodotti commerciali più o meno quanto la fantascienza polverosa del bar di Star Wars lo è dall'utopia asettica di 2001: A Space Odissey.

Tutto (o perlomeno le cose più interessanti) è in qualche modo in "beta" e ti da l'idea che sia stato finito la notte prima della fiera: un filo saldato alla meglio, un giro di nastro adesivo, sbavature varie, intollerabili in un prodotto hi-tech, qui aggiungono fascino.

Girando tra gli stand c’è di tutto: dagli arti bionici super tecnologici alla tazzina di cioccolato stampata in 3d, dall’insettiera _climatizzata con_ Arduino a insetti _fatti con_ Arduino (che mimano intelligenze collettive di sciame, mind blowing!).

E alcune cose sono semplicemente folli così come il loro inventori, ma è una follia buona, di quelle che magari non saranno proprio loro i "crazy ones" a cambiare il mondo ma comunque ci provano, che magari chissà.

Andare alla #MFR14 con @CoderDojoItalia (ovvero CoderDojoPD, CoderDojoBO, CoderDojoFosso', CoderDojoFI, CoderDojoPR, CoderDojoAllumiere, CoderDojoTN, CoderDojoMT, CoderDojoMi e scusate se ho dimenticato qualcuno) vuol dire trovarsi in mezzo a persone fantastiche che quando c’è un problema, si danno una mano a vicenda senza dover nemmeno chiedere.

Vuol dire girare per Roma con una improbabile maglietta nera con scritto "Be Cool" sulla schiena (giocandosi ogni residuo di credibilità agli occhi di persone "normali"), e dall'altra sentirsi parte di una "tribù" di persone generose e disposte a tutto pur di far divertire un bambino.

Ma vediamo cosa è successo nei tre giorni:

**** ****

**Venerdì 3**

Mattina dedicata alle scuole. Arrivo con Francesco e Toto sul presto in una fiera ancora in allestimento, si capisce subito che saranno giornate intense dalla coda all'ingresso e...dal caldo torrido sotto il tendone che ospita il nostro booth.

Con l'aiuto di Francesco e Toto montiamo alcuni bot, giusto in tempo per l'arrivo delle prime classi che ci chiedono informazioni, da quel momento un fiume umano scorre per la MFR, ed è un susseguirsi di demo del robot che si trasformano in micro-workshop interattivi dove i bambini (e anche qualche adulto) scrivono un breve programma e lo fanno eseguire al bot.

I bimbi letteralmente si "accendono" quando vedono il bot muoversi ai loro comandi e parlare (l’effetto “wow!”), incassiamo parecchi "cheffico!".

Il pomeriggio arrivano anche Giulia, Giampiero e Ale; la fiera apre al pubblico e il fiume di gente continua a scorrere soprattutto dopo le 17 fino a ben oltre le 19.

Serata in pizzeria con coderdojo assortiti.

![DSC_0294](//coderdojomilano.it/wp-content/uploads/2014/10/DSC_0294-e1412976308779.jpg)

**** ****



**Sabato 4**

Continuiamo con le demo e richieste di info continue, a cui rispondiamo sempre con l'incipit "siamo un movimento globale..." che ci riempie di orgoglio anche se un po' inquieta... :-) Arrivano anche Angelo e Stefin@, "truppe fresche" che permettono ai veterani del venerdì di riprendere fiato.

Al pomeriggio va in onda il primo workshop "MakerDojo by CoderdojoMilano", panico perché i PC messi a disposizione dalla MFR non si connettono in wifi ai robottini... per fortuna Giampiero trova un workaround al volo e tutto può cominciare. Angelo, trascinante come sempre, apre le danze con l'attività "unplugged" simile a quella che avevamo ipotizzato, i bambini rispondono molto bene.

Assistiti anche da diversi mentor di altri dojo (tutti i dojo non si faranno mai mancare l'aiuto reciproco per tutta la MFR, una vera "famiglia"!), si passa quindi alla programmazione dei bot, ed è un successo.

I bambini trasferiscono il "programma" dalla carta al bot e svolgono esercizi di varia complessità: aggirare ostacoli o raggiungere punti predefiniti della stanza.

Il feedback finale dei bimbi è molto positivo, personalmente mi hanno colpito nel segno...

Il resto della giornata prosegue con demo su demo, poi in serata salutiamo Angelo, Giulia e Francesco che rientrano.

Ma il sole sul CoderDojo non tramonta mai, e così cena direttamente in fiera e a seguire mega-mentor-meeting su temi vari.

![DSC_0262](//coderdojomilano.it/wp-content/uploads/2014/10/DSC_0262-e1412976358263.jpg)

**** ****



**Domenica 5**

Si riparte subito col workshop. Con i problemi di network risolti il giorno prima, la cosa va via più liscia; un paio di ragazzi più grandicelli completano il tutto con un quarto d'ora di anticipo, potremmo passare alla fase "avanzata" di programmazione ma visto che gli altri bambini sono impegnatissimi si resta su questa didattica.

Finiamo all'ora stabilita con un bambino che non si vuole più staccare dal bot. Siamo stati ubercool anche oggi.

Il resto della giornata si va avanti tutta con le demo...in totale credo che qualcosa come (esagero?) qualche centinaio di bambini abbiano scritto il loro primo programma sul bot. Cool, anzi, epico.

Verso le 17 smonto i bot e con i mentor rimasti ci si incammina verso l’uscita, lasciamo una fiera ancora strapiena che sembra non voler chiudere mai.

![DSC_0319](//coderdojomilano.it/wp-content/uploads/2014/10/DSC_0319-e1412976409211.jpg)

**
Siamo tutti stanchissimi ma soddisfatti, sulla via di casa già si pensa al prossimo anno; dobbiamo andare alla #mfr15 e fare ancora di più e meglio: non sarà facile superare "l'epicità abnorme dei robot"! :D**



![IMG_6470](//coderdojomilano.it/wp-content/uploads/2014/10/IMG_6470.jpg)


